#  Өмнөх үг

Програмчлал бол бүх хүн сурах ёстой зүйл. Намайг хэт туйлширч байна гэж битгий бодоорой. Технологи хурдтай хөгжсөн сүүлийн хэдэн жилд хүмүүс  “хэрэглэгч”, “бүтээгч” гэсэн хоёр бүлэгт хуваагдсан болохыг та анзаарсан байх. Ихэнхи хүмүүс гар утсан дээрээ тоглоом тоглох, фэйсбүүк хэрэглэх, чаатлах гэх мэтээр хэрэглэгчийн зан үйлд “сайн суралцсан” байна, нөгөө талд  энэ бүхнийг бүтээгч хүмүүс бий. Тэдгээр бүтээгч хүмүүс бол шинэ ертөнцийн “зөв иргэд” бөгөөд сайн сайхан амьдрал, баялагийг бүтээн бий болгож байгаа хүмүүс юм.

Хүмүүсийн амьдрал, аж төрөх арга хэлбэр, дэлхий ертөнцөд өөрчлөлт хэрэгтэй байна гэдгийг бид сайн мэдэрдэг. Гэхдээ яаж өөрчлөх вэ, шинэ ирээдүйг хэрхэн бүтээх вэ гэдгийг бид мэдэхгүй байна. Тэгвэл хариулт нь програмчлал, програмчлах урлаг байж болох юм.
Бүх нийтээр програмчлалд суралцах нь үнэхээр сайхан ирээдүйн гол түлхүүр байж болно. Програмчлал бол шинэ цагийн хүн төрөлхтөний “бичиг үсэг” юм. Тиймээс та програмчлалд суралцаад үз, тэгээд ойлгох болно.

Програмчлалд суралцахад төдийлөн их зүйл шаардлагагүй. Бусад мэргэжлийн хувьд ямар нэг бүтээл хийхийн тулд түүхий эд материал, багаж хэрэгсэл, тохирсон орчин байх шаардлагатай болдог. Харин програм бичихийн тулд ердөө зөөврийн компютертэй, тэгээд толгойгоо жаахан ажиллуулахад болно.

Миний бие өмнө нь програмчлалын тухай 4 ном бичсэн. Энэ удаагийн номондоо програм хэрхэн бичих талаар бүрэн, цэгцтэй мэдлэг өгөхийг зорилоо. Юуны өмнө програм бичих зөв хэл, багаж хэрэгсэлээ сонгох нь чухал байдаг. Миний хувьд Go хэлийг эхлээд сур гэж зөвлөх байна.

Go хэл бол хөгжүүлэгч хүний маш сайн эзэмшвэл зохих хэлний нэг юм. Тиймээс бусад хүмүүсийг судлаасай, их, дээд, дунд сургуулиуд сургалтандаа оруулж заадаг болоосой гэсэн хүсэлдээ хөтлөгдөн энэхүү номоо бичлээ.

Зохиогч






Програм хангамж хөгжүүлэх, програмчлах чиглэлийн сурах бичгүүд харьцангуй ховор байдаг. “Компютер програмчлал” нэртэй энэ ном маань шинээр програмчлалд суралцаж байгаа хүмүүс, цаашлаад туршлагатай програм зохиогчид гарын авлага, ширээний ном болгон ашиглах боломжтой. 

Ном нь  "Програм бүтээх", "Go хэлний үндэс", "Массив, өгөгдлийн бүтцүүд", "Програмын алдааг шинжлэх", "Оролт, гаралт", "Зэрэгцээ боловсруулалт", "Сүлжээний програмчлал" гэсэн 7 бүлэгтэй. 
Дэлгэрэнгүй агуулгыг “Хавсралт-A” хэсгээс харна уу.


Ном нь дараах онцлогтой: 
Програмчлалд тулгардаг олон асуудалд хариу өгөхийг хичээсэн 
Програмчлалын суурь ухагдахуунуудыг энгийн байдлаар тайлбарласан 
Програм хөгжүүлэх бүтэн циклийг хамруулсан 
Go хэлний тухай бичигдэж байгаа анхны монгол ном 
Их дээд сургуулиудад сурах бичиг болгон ашиглах бүрэн боломжтой 
Бүлэг бүрийн төгсгөлд жишээ дасгал, бие дааж гүйцэтгэх дасгалууд  оруулсан
Ихэнхи бүлгүүд нь шинэлэг сэдвийг багтаасан, сонирхолтой, хүүрнэх байдлаар бичигдсэн 
Өөрийн бичсэн өмнөх номуудаас зарим материалыг ашигласан 
Сүүлийн үеийн шинэ хандлагуудыг оруулсан, тухайлбал "Зэрэгцээ боловсруулалт" хэсэг нь уламжлалт програмчлалын хандлагыг өөрчилсөн, өөрөөр сэтгэх шаардлагатай болсон тухай сонирхолтой мэдээллүүдийг агуулсан 


Go хэл нь 2009 онд анх олон нийтэд зарлагдсан.  Go бол хөгжүүлэгч хүний маш сайн эзэмшвэл зохих хэлний нэг юм. Одоогийн хамгийн түгээмэл гэгдэж байгаа  Java, Си хэлүүдийг яваандаа халах байх гэж үзэж байгаа. Учир нь Go хэлэнд Java-н боломжууд байгаагийн дээр хурдны хувьд илүү, Си-тэй хурд ойролцоо, гэхдээ олон цөмтэй тохиолдолд илүү гардаг, дээр нь Си-ээс асуудал багатай хэл юм. Си, Java болон бусад хэлүүд нь орчин үеийн олон цөмт компютерийн хүчин чадлыг бүрэн ашиглаж чадахгүй, техникээсээ "хоцрогдсон" байдаг.  Тиймээс залуучууд Go хэлийг  судлаасай, сургуулиуд сургалтдаа оруулж заадаг болоосой гэсэн бодол байна. 

Миний өмнө бичиж байсан номууд (4 ном) програм зохиогчидын дунд тодорхой хэмжээгээр танил болсон. Энэ шинэ ном маань 2012 оноос эхэлсэн бөгөөд одоо хүмүүсийн дунд хүлээлттэй болсон байгаа.  Тухайлбал анх номоо эхэлж байх үед бичсэн нийтлэл маань энд байна: http://ubs121.blogspot.com/2012/06/google.html. 

Мөн вэб урлах чиглэлээр  дараагийн цуврал номыг гаргах төлөвлөгөө бий. Вэб урлах, хөгжүүлэх чиглэлээр системтэй, цэгцтэй бичигдсэн ном мөн л думтаг байдаг.
