# Go хэлний үндэс

Go хэл нь анх 2007 онд эхлэл нь тавигдаад 2009 онд нийтэд зарлагдсан юм. Энэ хэлний цаана Google болон тэдний томоохон инженерийн баг дэмжин ажиллаж байдаг.

Багийн гишүүд нь:

* Robert Griesemer \(Java HotSpot Virtual Machine дээр ажиллаж байсан\),
* Ken Thompson \(Unix болон C хэлийг үндэслэгч, Plan 9 болон UTF-8 системийг бий болгосон\),
* Rob Pike \(Unix систем, Plan 9 төсөл, Limbo хэл зэрэг томоохон системийн үндэслэгч\).

Энэ гурван хүн бол үйлдлийн систем, програмчлалын хэл, параллел боловсруулалтын талбарт маш гүн гүнзгий мэдлэгтэй, асар арвин туршлагатай хүмүүс юм.

Go нь анхнаасаа шинэ үеийн хэл байхаар зохиомжлогдсон. Хэлний хөгжлийн хувьд C төрлийн хэлд хамаарна. Энэ төрөлд C++, Java, C\# зэрэг хэлүүд багтдаг. Мөн Pascal, Modula, Oberon хэлүүдээс ч ихээхэн нөлөө авсан байдаг. Параллел тооцоолол тал дээр Limbo, Newsqueak, Erlang хэлүүдээс зарим шинжүүдийг өвлөсөн байдаг. Товч, энгийн бичиглэл нь Javascript, Python, Ruby зэрэг скрипт хэлний шинжийг санагдуулдаг.

![](/2_go_start/res/go_root.svg)

Go хэл нь бүрэн нээлттэй эхийн төсөл бөгөөд BSD лицензтэй байдаг. BSD лиценз нь хэн ч ашиглах, өөрчлөхөд нээлттэй, үнэ төлбөргүй байдаг. Мөн ашгийн, худалдааны зорилготой төслүүдэд ч хэрэглэж болно.

Go хэлний онцлогийг тоймлоод дүгнэвэл:

* Энгийн, хялбар: сурахад амархан
* Автомат санах ойн удирдлагатай: ашиглахад амар, алдаа багатай
* Хурдан ажиллана: хурдны хувьд C хэлтэй өрсөлдөх зорилготой
* Хурдан хөрвүүлэгч: эх кодыг хурдан хөрвүүлснээр бүтээмжийг нэмэгдүүлнэ
* Параллел боловсруулалтыг дэмжинэ
* Статик төрөлтэй
* Стандарт сангууд нь маш сайн
* Суурилуулахад хялбар: ганц машины код бүхий файл үүснэ
* Баримтжуулалт сайн
* Нээлттэй эхтэй \(BSD лицензтэй\)



