# Програм бүтээх нь

Зарим хүмүүс програм бүтээхийг код бичих ажил гэж ойлгодог. Програм бүтээнэ гэдэг нь зүгээр код бичихээс нэлээд төвөгтэй ажил байдаг.

Компютер програмчлал бол нэг талаас шинжлэх ухаан мөн боловч нөгөө талаар урлаг юм. Учир нь нэг асуудлыг шийдэж болох маш олон арга зам компютер програмчлалд байдаг бөгөөд түүнийг хэрхэн шийдэх нь хөгжүүлэгчийн ур чадвараас хамааралтай байдаг.


## Програм бичих соёл

Програм бичиж сурахаас өмнө яаж цэгцтэй програм бичих тухай ярих нь тохиромжгүй байж болох юм, гэхдээ кодлох соёл нь програмчлалын нэг чухал хэсэг юм.

Зарим хүн програмыг зөвхөн компютерт зориулсан зааврууд гэж ойлгодог. Энэ нь буруу ойлголт юм. Зөвхөн машинд зориулж програм бичдэг гэвэл өрөөсгөл зүйл болно. Тийм програмууд нь уншиж ойлгох, засварлахад маш хүнд байдаг бөгөөд заримдаа зохиогч нь өөрөө ойлгохгүй байх нь ч бий.

Тэгэхээр, програмын эх код нь компютерт зориулсан зааврууд мөн боловч хамгийн чухал нь хүн уншихад ойлгомжтой, тодорхой байх хэрэгтэй.

Үүнд дараах дүрмүүдийг мөрдлөг болгох хэрэгтэй.

* Нэг функц хоёр хуудсаас урт сунжирсан байх хэрэггүй
* Олон давхар if зэрэг төвөгтэй нийлмэл логикоос зайлсхийх хэрэгтэй
* Урт сунжирсан команд, заавруудаас зайлсхийх хэрэгтэй

Програмчлалын хэл бүрт эх кодын формат нь өөр өөр стандарттай байдаг. Go хэлний хувьд эх кодыг автоматаар нэг форматад оруулдаг багаж бий.

Ер нь “Би энэ програмыг зөвхөн өөрөө өөртөө бичиж байна, тиймээс надад тайлбар хэрэггүй” гэж бодох хэрэггүй. Эхлээд код бичиж байх үед бүх зүйл тодорхой харагдах боловч түүнийгээ долоо хоногийн сүүлээр дахин харахад ойлгомжгүй, нууцлаг зүйлүүд их гарах болно. Тиймээс програмдаа тайлбар хийж байх хэрэгтэй.


# Програм бүтээх ажил

Програм хөгжүүлэлт нь тодорхой үе шатуудыг дамждаг бөгөөд энэ талаар боловсруулсан олон тооны аргачлалууд байдаг. Ялангуяа томоохон хэмжээний програмын хувьд тогтсон стандарт процессыг дагах шаардлагатай байдаг.

Програм бүтээх алхмууд:

1. Шаардлага, хүсэлтийг цуглуулах \(Requirement\) - Захиалагч юу хүсэж байгааг маш ерөнхий тодорхойлсон баримт;
2. Томъёолох \(Specification\) - Програм юу хийхийг тайлбарласан баримт;
3. Код дизайн хийх \(Code Design\) - Програм зохиогч үндсэн алгоритм, модуль, файл формат, өгөгдлийн бүтцийн зохиомж хийнэ;
4. Код бичих \(Coding\) - Програмын эх кодыг бичих;
5. Турших \(Testing\) - Програм зохиогч турших төлөвлөгөөг гаргаж, өөр хэн нэгэн уг төлөвлөгөөний дагуу туршина;
6. Дебааг \(Debug\) - Эхний оролдлогоороо амжилттай ажилладаг програм цөөн байдаг. Програмын эхний үед алдаа гарах нь элбэг байдаг.  Тиймээс алдааг олох, шинжлэх ажил ихээхэн цаг хугацаа авдаг. Ер нь код бичихэд нийт ажлын бага    хан хэсгийг л зарцуулдаг бөгөөд ихэнх хэсэг нь кодыг шинжлэх, засах, туршихад зарцуулагддаг.
7. Суллах \(Release\) - Програмыг багцалж, баримтжуулж, ашиглахад бэлэн болгон “савлах” алхам;
8. Арчлах \(Maintenance\) - Програм үргэлж төгс байдаггүй. Хэвийн ажиллагааг нь хангахын тулд шинээр бий болох эрсдэл, алдаанаас хамгаалах, илэрсэн даруйд нь засварлах гэх мэт байнгын арчилгаа хэрэгтэй болдог.
9. Залруулга ба Сайжруулалт \(Revision and updating\) - Програм ашиглалтанд орсны дараа хэрэглэгч өөрчлөлт хийлгэхийг хүснэ. Энэ үед шинэ томъёолол бичигдэж ажил дахин ундрах болно.



## Git – эх код удирдах систем

Git нь эх код хадгалах, удирдах, хувилбар хөтлөх зориулалттай систем юм. Энэ  системийг анх 2005 онд Linux системийн эх кодыг удирдахад зориулж Linus Torvalds зохион бүтээсэн юм.

Эх код удирдах систем нь олон хөгжүүлэгч оролцсон томоохон төсөлд маш чухал үүрэгтэй байдаг. Олон хөгжүүлэгч нэг програмыг хөгжүүлж баяжуулах явцад тухайн програмын олон салбар хувилбар үүсэж байдаг. Эдгээр хувилбарууд дээр олон хүн зэрэг ажиллах боломжийг эх код удирдах систем олгоно.

Жишээлбэл нэг програмын хоёр хувилбарыг зэрэг хөгжүүлэх нь түгээмэл байдаг. Нэг хувилбар нь илүү тогтвортой, алдаагүй, үйлдвэрлэлийн орчинд ашиглагдаж \(branch, stable гэх мэт нэрлэдэг\) байхад нөгөө нь илүү шинэ боломжуудыг туршиж байгаа хувилбар \(trunk, master гэж ихэвчлэн нэрлэдэг\) байдаг.

Эх код удирдах систем нь мөн файлын өөрчлөлтийг хөтлөх чадвартай байдаг. Өөрчлөлт бүр нь үл давхардах дугаартай байх бөгөөд тухайн файлыг өмнөх аль нэг хувилбар руу уг дугаараар нь буцаан сэргээж болдог. Энэ нь хөгжүүлэгч програм дээр өөрийн шинэ санааг чөлөөтэй турших боломж олгох бөгөөд хэрэв тухайн туршилт амжилтгүй болвол өмнөх хувилбар руу буцахад амархан байдаг.

Интернэтэд байрласан эх кодын агуулахууд олон байдаг. Эдгээр нь ихэвчлэн дэлхийн өнцөг булан бүрээс хөгжүүлэгчид оролцсон нээлттэй эхийн програмд ашиглагддаг. Хамгийн өргөн хэрэглэгддэг эх кодын агуулах бол github.com, bitbucket.org, code.google.com, launchpad.net зэрэг юм.

Эдгээр сайтаас бусад хүмүүсийн хийсэн програм, эх кодыг үзэж суралцах  боломжтой байдаг. Мөн та өөрөө эх код нийлүүлж болно.

